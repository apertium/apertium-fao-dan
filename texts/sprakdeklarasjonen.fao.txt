Kunngerð um norðurlendskan málpolitikk
Føroysk útgáva

Henda fyrsta kunngerðin um norðurlendskan málpolitikk ásannar, at tørvur er á einum nýggjum málpolitikki, sum skal tryggja heildina og samanheingið í øllum máltiltøkunum, ið Norðurlendska ráðharraráðið hevur ábyrgdina av. 
Kunngerðin er ikki løgfrøðiliga bindandi. Hon er ikki partur av lóggávuverkinum í teimum ymsu Norðurlondunum.
Almennu átøkini og fíggjarligi kostnaðurin av teimum tiltøkum, sum nevnd eru í kunngerðini, kunnu vera ymisk í teimum ymsu Norðurlondunum.

Kunngerð um norðurlendskan málpolitikk

Inngangur

Henda kunngerð snýr seg um mál og lond í Norðurlondum.
Umframt tey átta londini í norðurlendska samstarvinum: Danmark, Finnland, Ísland, Noreg, Svøríki, Føroyar, Grønland og Áland fevnir kunngerðin eisini um eitt samanhangandi sámiskt mál- og mentanarøki í Noregi, Svøríki og Finnlandi.
Í Norðurlondum verða øll mál vird eins, tó at øll mál ikki hava sama leiklut. 
Eitt mál kann vera fullfíggjað og samfelagsbært í tí málsamfelagnum, har ið tað verður talað. 
At eitt mál er fullfíggjað merkir í hesum sambandi, at tað verður og kann verða brúkt á øllum økjum í samfelagnum. 
At eitt mál er samfelags bært merkir, at tað í einum ávísum málsamfelag verður brúkt í almennum viðurskiftum, t.d. í undirvísing og í lógarverki.
Í Norðurlondum eru seks mál, sum bæði eru fullfíggjað og samfelagsbær: danskt, finskt, føroyskt, íslendskt, norskt (sum skriftmál bæði nýnorskt og bókmál) og svenskt. 
At tilknýtið millum mál og tjóð ikki altíð er eitt-til-eitt, er Finnland eitt dømi um; har eru bæði finskt og svenskt løgfest tjóðarmál.
Harumframt eru tvey mál, sum kunnu sigast at vera samfelagsbær, men sum tó ikki kunnu verða brúkt á øllum økjum í samfelagnum: sámiskt (í ymsum frábrigdum) og grønlendskt.
Harafturat eru nøkur mál við serligari støðu: meänkieli (tornedalsfinskt), kvænskt, romani (í ymsum frábrigdum), jiddiskt og týskt umframt tey ymsu norðurlendsku teknmálini. 
Tá ið heitini mál Norðurlanda og norðurlandamál verða nýtt í hesum teksti, verður sipað til øll hesi mál. 
Tá ið orðingin samfelagsbæru mál Norðurlanda verður nýtt í hesum teksti, verður sipað til danskt, finskt, føroyskt, grønlendskt, íslendskt, norskt, sámiskt og svenskt, men ríkisbæru mál Norðurlanda sipar bara til danskt, finskt, íslendskt, norskt og svenskt.
At enda skal nevnast, at um leið 200 ikki-norðurlendsk mál verða talað í Norðurlondum í samsvari við, at tilflyting tey seinastu áratíggjuni hevur økt um málsliga margfeldið.
Tá ið orðingin øll mál í Norðurlondum verður nýtt í hesum teksti, verður sipað til heildina av málum, sum verða talað í Norðurlondum.
Í tekstinum verður heitið norðbúgvar nýtt um øll, sum búgva fast í einum av Norðurlondum.

Fleirmálsligu Norðurlond skulu hava ein demokratiskan málpolitikk

Norðurlendski málpolitikkurin er grundaður á, at øll tey samfelagsbæru norðurlandamálini verða verandi sterk og livandi, at tey mál, sum eru samfelagsbær, framhaldandi skulu vera tað, og at tað norðurlendska samstarvið eisini í framtíðini fer fram á teimum skandinavisku málunum, t.e. donskum, norskum og svenskum.

Málsligu rættindi norðbúgva

Norðurlond eru í dag eitt fleirmælt øki við málkunnugum íbúgvum og einum málpolitikki, ið er grundfestur í fólkaræðisligari siðvenju. Í einum altjóðagjørdum heimi kunnu Norðurlond tískil gerast ein málpolitisk fyrimynd hjá øðrum londum og økjum. 
Fleirmálsligi veruleikin skapar fortreytir fyri kunnleika, skapanarmegi, víðskygni og altjóða sambondum á ein hátt, sum ikki gerst í einmálsligum samfeløgum. 
Ein tílík tilgongd krevur eitt samskipað, langskygt og munadygt málpolitiskt átak.

Norðurlendskur málpolitikkur tekur støði í, at allir norðbúgvar hava rætt til:

•    at ogna sær eitt samfelagsbært mál í talu og skrift, so at tey kunnu vera við í samfelagslívinum
•    at ogna sær fatan av og kunnleika í einum skandinaviskum máli og fatan av hinum skandinavisku málunum, so at tey kunnu vera við í norðurlendska málfelagsskapinum
•    at ogna sær millumtjóða mál, so at tey kunnu vera við at menna altjóða samfelagið
•    at varðveita og menna móðurmál sítt eins og tjóðarminnilutamál síni

Endamál

Ein norðurlendskur málpolitikkur eigur tí at miða eftir:
    
•    at allir norðbúgvar skulu duga at lesa og skriva tað ella tey mál, sum eru samfelagsbær á tí øki, har ið tey búgva
•    at allir norðbúgvar skulu kunna samskifta hvør við annan, fyrst og fremst á einum skandinaviskum máli
•    at allir norðbúgvar skulu hava undirstøðuligan kunnleika um málslig rættindi í Norðurlondum og um málstøðuna í Norðurlondum
•    at allir norðbúgvar hava hollan kunnleika í í minsta lagi einum millumtjóða máli og góðan kunnleika í einum fremmandum máli umframt
•    at allir norðbúgvar skulu hava almennan kunnleika til, hvat mál er og hvussu tað virkar

Hesi mál eru eisini treytað av, at allir norðbúgvar vísa tolsemi fyri málsligum ymiskleika og margfeldi, ímillum málini eins væl og í teimum einstøku málunum sjálvum. 
Til at røkka málunum fara menta- og undirvísingarmálaráðharrarnir at taka til viðgerðar hesar fýra høvuðsspurningar: málfatan og málkunnleika, javnsetta málnýtslu, fleirmálanýtslu og Norðurlond sum málsligt undangonguøki.

Fýra spurningar at arbeiða við

1.      Málfatan og málkunnleiki

Til at røkka málunum:
    
•     eigur grannamálsundirvísingin í skúlanum og undirvísingin í skandinaviskum málum sum hjálparmálum og fremmanda málum at verða styrkt
•     eiga samfelagsbæru mál Norðurlanda at vera væl sjónlig í almenna lívinum, t.d. í sjónvarpi og filmi
•     eigur atkomuleikin at bókum á samfelagsbæru málum Norðurlanda at verða stuðlaður
•     eiga millumnorðurlendskar orðabøkur, bæði í pappírssniði og í teldsniði, at verða gjørdar
•     eiga maskintýðaraforrit til samfelagsbæru mál Norðurlanda og forrit til fleirmálsliga leiting í norðurlendskum dátugrunnum at verða ment

2.      Javnsett málnýtsla

Við javnsetta málnýtslu verður sipað til, at fleiri mál, á einum ella fleiri økjum, verða nýtt samstundis. 
Eitt mál verður ikki nýtt í staðin fyri hitt, men málini verða nýtt javnsett.

2.1     Javnsett málnýtsla millum enskt og mál Norðurlanda 
Norðbúgvar við sínum í altjóða máti góða kunnleika í enskum hava tær neyðugu fortreytirnar at menna javnsetta málnýtslu, sum er millum enskt og eitt ella fleiri av málum Norðurlanda á ávísum økjum. 
Ein miðvísur politikkur fyri javnsettari málnýtslu krevur:
    
•    at samfelagsbæru mál Norðurlanda eins væl og enskt kunnu verða nýtt sum vísindamál
•    at útbreiðsla og kunning um vísindalig úrslit á samfelagsbærum norðurlandamáli verður góðskrivað
•    at undirvísingin í vísindaligum fakmáli, serstakliga í skrift, verður framd bæði á enskum og á samfelagsbærum norðurlandamáli
•    at fróðskaparsetur, háskúlar og aðrir vísindaligir stovnar menna langskygdar ætlanir viðvíkjandi málvali, javnsettari málnýtslu, málútbúgving og týðingarstuðli á sínum egnu virkisøkjum
•    at norðurlendskir frøðiorðastovnar kunnu halda fram at samskipa frøðiorð á nýggjum økjum
•    at fyritøkur og felagsskapir á arbeiðsmarknaðinum verða eggjað til at gera langskygdar ætlanir viðvíkjandi javnsettari málnýtslu

2.2     Javnsett málnýtsla millum norðurlandamál

Javnsett málnýtsla er ikki bert ein spurningur um enskt mótsett øðrum norðurlandamáli. Hon er eisini at finna millum málini í Norðurlondum sínámillum. 
Hetta krevur:
    
•    at tann norðurlendska málsamtyktin skal geva teimum, sum tala eitt av teimum samfelagsbæru málum Norðurlanda, eitt gott løgfrøðiligt grundarlag
•    at norðbúgvum, ið hava eitt móðurmál, sum ikki er eitt norðurlandamál, skal standa í boði ein væl útbygd útbúgving í landsins samfelagsbæra máli, umframt at tey skulu kunna nýta og menna sítt egna móðurmál

3.      Málfjølbroytni og fleirmæli 

Norðurlond gerast alsamt meira fjølmálslig, og nógvir norðbúgvar eru í dag fleirmálsligir, serliga tey, sum hava annað móðurmál enn tað, sum er landsins meirilutamál. 
Hetta viðvíkur eitt nú norðbúgvum, ið hava hesi mál sum móðurmál:
•     Sámiskt, kvænskt, meänkieli, romani og jiddiskt umframt finskt (í Svøríki) og týskt (í Danmark), sum øll eru lógartryggjað minnilutamál í einum ella fleiri Norðurlondum. 
Norðurlendskur málpolitikkur hevur ábyrgd mótvegis heimssamfelagnum, at serstakliga tey mál, sum ikki eru tjóðarmál nakrastaðni, hava møguleika at liva og mennast, og at øll minnilutamál kunnu halda fram at vera til. 
Eisini er týdningarmikið, at teknmálunum verður tryggjað ein sterk støða
•     Úti við 200 onnur mál eru móðurmál hjá norðbúgvum.
Eftirynskjandi er, at fakumhvørvi er í Norðurlondum við vitan og kunnleika, ella sum kann vísa til evropeiska vitan og kunnleika, til flestu av hesum málum.
Serstaka støðu hevur grønlendskt. 
Tað er høvuðsmálið í Grønlandi, men lutfalsliga fá tala tað. 
Grønlendskt eigur tí at verða stuðlað, so at tað heldur fram at vera samfelagsbært mál.

4.      Norðurlond sum málsligt undangonguøki

Norðurlond verða mett sum undangonguøki, tá ið um málspurningar ræður. 
Norðurlendskur málfelagsskapur er merktur av, at fólkið leggur nógva orku í at skilja og virða móðurmálini hjá hinum. 
Norðurlendskt málsamstarv er fólkaræðisligt og gjøgnumskygt, og á týðandi økjum er tað eisini alment fíggjað. 
Politiskur vilji er at varðveita norðurlendska málfelagsskapin, m.a. gjøgnum ta norðurlendsku málsamtyktina. 
Henda norðurlendska fyrimynd fyri málfelagsskapi og málsamstarvi eigur at verða borin fram í altjóða høpi.
Norðurlond skulu miða eftir at ganga á odda á tí øki, ið verður nevnt greiðmálsarbeiði, t.e. at gera myndugleika málið týðiligari og greiðari hjá fólki at skilja.
Øktur kunnleiki um áhugaverd málpolitisk øki kann fremja støðu Norðurlanda sum undangonguøki í málsligum spurningum.
Ráðharrar Norðurlanda binda seg til at seta í verk tey langskygdu málini, sum nevnd eru í hesi kunngerð.
