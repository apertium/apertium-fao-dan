Deklaration om nordisk sprogpolitik
Indledning
Denne tekst handler om sprog og lande i Norden. 
Der er fem stater i det nordiske samarbejde: Danmark, Finland, Island, Norge og Sverige. Yderligere findes der tre selvstyrende om- råder i Norden: Færøerne, Grønland og Åland.  Endelig er der et sammenhængende samisk kultur- og sprogområde på norsk, svensk og finsk territorium.
I Norden betragter vi alle sprog som ligeværdige, men de har dog ikke alle den samme rolle. 
Et sprog kan være komplet og samfundsbærende i forhold til det sprogsamfund, hvori det tales. 
At et sprog er komplet, betyder i denne sammenhæng, at det kan anvendes i alle områder af samfundet. 
At et sprog er samfundsbærende, betyder, at det i et givet sprogsamfund anvendes til officielle formål – eksempelvis undervisning og lovgivning.
I Norden er der seks sprog, som både er komplette og sam- fundsbærende: Dansk, finsk, færøsk, islandsk, norsk (i begge skriftsprogsformer, bokmål og nynorsk) og svensk. 
At forholdet mellem sprog og nation ikke er en-til-en, ses f.eks. i Finland, hvor både finsk og svensk er lovfæstede nationalsprog. 
Der findes yderligere to sprog, som kan betragtes som samfunds- bærende, men som ikke kan anvendes i alle områder i samfun- det: Samisk i forskellige varianter og grønlandsk. 
Desuden er der visse sprog, som har en særstilling: Meänkieli (tornedals- finsk), kvænsk, romani i forskellige varianter, jiddisch, tysk samt de forskellige nordiske tegnsprog.
Når udtrykket Nordens sprog anvendes i denne tekst, menes alle disse sprog. 
Når udtrykket Nordens samfundsbærende sprog anvendes i denne tekst, menes dansk, finsk, færøsk, grønlandsk, islandsk, norsk, samisk og svensk, mens Nordens stats- bærende sprog udelukkende henviser til dansk, finsk, islandsk, norsk og svensk.
Endvidere tales der omkring 200 ikke-nordiske sprog i Norden som følge af, at indvandringen i de seneste årtier har øget den sproglige mangfoldighed.
Når udtrykket alle sprog i Norden anvendes i denne tekst, menes den samlede mængde af sprog, som tales i hele Norden.
I teksten anvendes betegnelsen nordboere om alle personer, som bor permanent i et af de nordiske lande.
En demokratisk sprogpolitik for det mangesprogede Norden
Udgangspunktet for den nordiske sprogpolitik er, at Nordens samfundsbærende sprog er og forbliver stærke og levende, at de samfundsbærende sprog forbliver samfundsbærende, og at det nordiske samarbejde også i fremtiden vil foregå på de skandinaviske sprog, dvs. dansk, norsk og svensk.
Nordboeres sproglige rettigheder
Norden er i dag en mangesproget region, hvor borgerne har gode sprogkundskaber, og hvor sprogpolitikken hviler på en demokratisk tradition. 
I den globaliserede verden kan Norden derfor blive et sprogpolitisk forbillede for andre regioner. Mangesprogetheden giver forudsætninger for kundskaber, skaberkraft, perspektiver og internationale kontakter i en udstrækning, som ikke er mulig i ensprogede samfund.
En sådan udvikling kræver en samlet, langsigtet og effektiv sprogpolitisk indsats.
Den nordiske sprogpolitik tager udgangspunkt i, at alle nordboere har ret til:
• At tilegne sig et samfundsbærende sprog i tale og skrift, således at de kan deltage i samfundslivet
• At tilegne sig forståelse af og kundskaber i et skandinavisk sprog og forståelse af de øvrige skandinaviske sprog, således at de kan tage del i det nordiske sprogfællesskab
• At tilegne sig sprog med international rækkevidde, således at de kan deltage i udviklingen af det internationale samfund
• At bevare og udvikle deres modersmål og deres nationale minoritetssprog
Mål
En nordisk sprogpolitik bør derfor tilstræbe:
• At alle nordboere kan læse og skrive det eller de sprog,som fungerer som samfundsbærende i det område, hvor de bor
• At alle nordboere kan kommunikere med hinanden, først og fremmest på et skandinavisk sprog
• At alle nordboere har grundlæggende kundskaber om sproglige rettigheder i Norden og om sprogsituationen i Norden
• At alle nordboere har meget gode kundskaber i mindst et sprog med international rækkevidde og gode kundskaber i yderligere et fremmedsprog
• At alle nordboere har almene kundskaber om, hvad sproget er, og hvordan det fungerer
Disse mål kan kun nås, hvis alle nordboere udviser tolerance over for den sproglige variation og mangfoldighed, både mellem og inden for sprogene. 
Med henblik på at nå målene vil kultur- og undervisningsministrene arbejde med følgende fire spørgsmål: 
Sprogforståelse og sprogkundskab, parallelsproglighed, flersproglighed og Norden som en sproglig foregangsregion.
De fire arbejdsspørgsmål
1. Sprogforståelse og sprogkundskab
For at nå målene bør:
• Nabosprogsundervisningen i skolen styrkes, ligesom undervisningen i skandinaviske sprog som hjælpesprog og fremmedsprog
• Nordens samfundsbærende sprog være meget synlige i det offentlige rum, f.eks. i tv og film
• Tilgængeligheden til bøger på Nordens samfundsbærende sprog øges.
• Internordiske ordbøger i papirform og elektronisk form udarbejdes
• Maskinoversættelsesprogrammer for Nordens samfundsbærende sprog og programmer til søgning i nordiske databaser udvikles
2. Parallelsproglighed
Med parallelsproglighed menes en samtidig anvendelse af flere sprog inden for et eller flere områder. 
Det ene sprog fortrænger eller erstatter ikke det andet, men sprogene anvendes parallelt.
2.1 Parallelsproglighed mellem engelsk og Nordens sprog
Nordboerne, som internationalt set har gode engelskkundskaber, har særligt gunstige forudsætninger for at udvikle parallelsproglighed mellem engelsk og et eller flere af Nordens sprog inden for visse områder. 
En konsekvent politik mht. parallelsproglighed indebærer:
• At såvel Nordens samfundsbærende sprog som engelsk bør kunne anvendes som videnskabelige sprog
• At formidling af videnskabelige resultater på Nordens samfundsbærende sprog bør være meriterende
• At undervisningen i videnskabeligt fagsprog, især det skriftlige, bør tilbydes på både engelsk og på Nordens samfundsbærende sprog
• At universiteter og andre videnskabelige institutioner vil udvikle langsigtede strategier for sprogvalg, parallelsproglighed, sprogundervisning og oversættelsesstøtte inden for deres virkefelter
• At nordiske terminologiorganer kan fortsætte koordineringen af terminologien inden for nye områder
• At virksomheder og arbejdsmarkedsorganisationer bør opfordres til at udvikle strategier for parallelsproglighed
2.2 Parallelsproglighed mellem sprogene i Norden 
Parallelsproglighed er ikke blot relateret til engelsk, men må ligeledes eksistere mellem sprogene i Norden. 
Dette indebærer:
• At den nordiske sprogkonvention skaber et godt juridisk grundlag for brugere af Nordens samfundsbærende sprog
• At nordboere med et ikke-nordisk sprog som modersmål skal have en god uddannelse i landets samfundsbærende sprog, samt muligheder for at anvende og udvikle modersmålet
3. Mangesprogethed og flersprogethed
Antallet af sprog i de nordiske lande øges, og mange nordboere er i dag flersprogede; først og fremmest de borgere, som har et andet modersmål end landets majoritetssprog. 
Dette gælder for nordboere med følgende sprog som modersmål:
• Samisk, kvænsk, meänkieli (tornedalsfinsk), romani og jiddisch samt finsk (i Sverige) og tysk (i Danmark), som alle er lovfæstede minoritetssprog i et eller flere lande i Norden. 
Den nordiske sprogpolitik har inden for verdenssamfundet et ansvar for, at i særdeleshed de sprog, som ikke nogen steder har status af nationalsprog lever videre og udvikles, og at alle minoritets- sprog kan fortsætte med at eksistere. 
Det er vigtigt, at også tegnsprogene får en stærk position
• Omkring 200 andre sprog er modersmål for nordboere.
Det er ønskværdigt, at der i Norden er fagmiljøer, som besidder ekspertise, eller som kan henvise til europæisk ekspertise inden for de fleste af disse sprog
Grønlandsk indtager en særstilling. 
Det er majoritetssproget i Grønland, men har relativt få brugere. 
Grønlandsk bør støttes, således at det fortsat kan fungere som samfundsbærende sprog.
4. Norden som sproglig foregangsregion
Norden anses for at være en foregangsregion inden for sprogspørgsmål. 
Det nordiske sprogfællesskab præges af borgernes stræben efter at forstå og respektere hinandens modersmål. 
Det nordiske sprogsamarbejde er demokratisk og åbent over for nye indsigter, og i de centrale områder er det offentligt finansieret. 
Der er en politisk vilje til at bevare det nordiske sprogfællesskab, blandt andet gennem den nordiske sprogkonvention. 
Denne nordiske model for sprogfællesskab og sprogsamarbejde bør fremhæves i international sammenhæng. 
Norden skal stræbe efter at være førende inden for arbejdet med klarsprog, dvs. tydeliggørelse af myndighedssproget.
Øget kundskab om sprogpolitisk interessante områder kan bidrage til Nordens position som foregangsregion i sprogspørgsmål.
De nordiske ministre forpligter sig til at realisere de langsigtede mål i denne deklaration.